---
title: Yangın Ekolojisine Giriş
author: İsmail Bekar
date: '2019-08-21'
slug: yangın-ekolojisine-giriş
categories: []
tags:
  - yangın ekolojisi
  - orman yangını
draft: yes
---



<blockquote>
<p>A world without fires is like a sphere without roundness, i.e., we cannot imagine it.</p>
<p>-Pausas &amp; Keeley 2009</p>
</blockquote>
<p>Orman yangını dendiğinde çoğu insanın kafasında çeşitli insan aktivitelerinin sonucunda ortaya çıkan ve yeşil alanların yanıp kül olduğu yıkıcı sahneler geliyordur. Bu çağrışım tamamen doğru olmamakla birlikte biraz da eksik. Okuduğunuz yazı bu eksikliği tek başına dolduramayacak olsa bile o amaçla yazılacak bir dizi yazı serisinin ilk parçası. Girişteki cümlede de ifade edildiği gibi: yangının olmadığı bir dünya yuvarlak olmayan bir küreye benzer, hayal edilemez. İşte bu serinin amacı da yangının aslında ekosistemlerin ayrılmaz bir parçası olduğunu, canlı ve ekosistemlerle nasıl ilişkileri olduğunu açıklığa kavuşturmak. Serinin ilk parçası olan bu gönderi yangınların dünya üzerindeki tarihine, doğal seçilim ve evrimsel süreçle olan ilişkisine kısa bir girişi ve yangının bitki ve hayvanlar üzerindeki etkilerinden bazı örnekleri içeriyor.</p>
<p>Yangının fiziksel olarak ortaya çıkabilmesi için üç gereksinim vardır: tutuşma kaynağı, oksijen ve yanıcı madde. Tutuşma kaynağı (yıldırımlar, volkanik aktiviteler) ve oksijen (yangın için havada %16 oksijen olması yeterli) zaten çok uzun bir zamandır gezegenimizde bulunmakta. Karasal bitkilerin atalarının ilk ortaya çıkışıyla yangın üçgeni adı verilen üç gereksinimden sonuncusu da tamamlanmış oldu. Böylece dünya yangınlara elverişli bir gezegen haline geldi. Bilimsel çalışmalar ilk yangın izlerinin Silüriyen dönemine yani yaklaşık 440 milyon yıl öncesine kadar uzandığını gösteriyor. Bu bilgi yangının çok sık bir şekilde insan aktiviteleriyle ilişkilendiriliyor olmasına rağmen insanların varlığından çok daha eski bir fiziksel olgu olduğunu da gösteriyor.</p>
<p>Yangının dünya üzerindeki uzun tarihi onun evrimsel bir seçilim gücüne sahip olmasına ve dolayısıyla hem bitkiler hem de hayvanlar üzerinde bazı adaptasyonlara neden olmasına yol açmıştır. Doğal seçilim ve evrim konusunda bilgisi olmayan okuyucular için çok ama çok kısaca şu şekilde özetleyebiliriz: canlılar varlıklarını sürdürmek için yaşadıkları çevresel şartlara uyum sağlamak zorundadır, aksi takdirde varlıklarını o çevrede sürdüremezler. Tabi bütün bu uyum sağlama ve sonucunda geliştirilen adaptasyonlar on, yüzbinlerce hatta milyonlarca yıllık zaman ölçeklerinde gerçekleşiyor. Gelin şimdi canlıların yangına karşı geliştirdiği adaptasyonlardan bir kaçına bakalım:</p>
<p><strong>Kalın kabuk</strong></p>
<p align="center">
<img src="/posts/2019-08-21-yangın-ekolojisine-giriş_files/kalınkabuk.jpg" style="width:30.0%" style="height:30.0%" />
</p>
<p>Fotoğraf 1: Fıstık çamı ( <em>Pinus pinea</em> ). Kaynak: Geographer, Wikipedi</p>
<p>Ağaçların kalın kabuğa sahip olması yangına karşı geliştirilen önemli adaptasyonlardan biri. Kalın kabuğa sahip olmak ağacın sıcaklık izolasyon kapasitesini arttırırken aynı zamanda gövdede yer alan çeşitli dokuların fiziksel olarak korunmasını da sağlar. Yangına karşı adaptasyon geliştiren ve yangını tolere edebilen bu tarz bitkilere <em>pyrophyte</em> bitkiler adı verilmiştir.</p>
<p><strong>Kendiliğinden budanma</strong></p>
<p align="center">
<div class="figure">
<img src="/posts/2019-08-21-yangın-ekolojisine-giriş_files/budanma.jpg" style="width:90.0%" style="height:90.0%" />

</div>
Fotoğraf 2: Fıstık çamı ormanı. Kaynak: <a href="https://www.flickr.com/photos/revillaeloy/32032763915">Eloy Revilla</a>
</p>
<p>Yine bir diğer gövde adaptasyon ise kendiliğinden budanma adı verilen ağacın yüzeye yakın dallarını dökmesi. Bu sayede var olan bir örtü yangının önce bu yüzeye yakın dallara daha sonra da ağacın tamamına sıçraması engellenmiş olur. Gövdede sahip olduğu kalın kabuk da bu yüzey yangınına dayanıklı olacağı için ağaç yangından zarar görmez.</p>
<p><strong>Yangınla uyarılan çimlenme ve çiçeklenme</strong></p>
<p align="center">
<img src="/posts/2019-08-21-yangın-ekolojisine-giriş_files/Chamaerops.jpg" style="width:50.0%" style="height:50.0%" />
</p>
<p>Fotoğraf 3: Yangından bir ay sonra çimlenen ve hatta çiçek açan <em>Chamaerops humilis</em> bitkisi. Kaynak: Juli G. Pausas</p>
<p>Bazı bitkilerin tohumları yangın sırasında oluşan sıcak ve duman ile sahip oldukları dormant hali kırarark çimlenir. Hatta öyle ki bazı tohumlar bu uyaranlar olmadan çimlenmez bile. Fotoğraf bunun etkileyici bir örneğini görebiliyorsunuz eğer daha fazla fotoğraf görmek isterseniz yangın ekolojisinin önde gelen araştırmacılarından biri olan <a href="http://bit.ly/2Z7Ju8J">Juli Pausas’ın web sitesini</a> ziyaret edebilirsiniz.</p>
<p><strong>Serotini</strong></p>
<p align="center">
<img src="/posts/2019-08-21-yangın-ekolojisine-giriş_files/banksia.jpg" style="width:70.0%" style="height:70.0%" />
</p>
<p>Fotoğraf 4: Banskia bitkisinin yangın sonrasında açılan kozalakları. Kaynak: <a href="https://www.flickr.com/photos/simonewalsh/3869539855">Simone Walsh</a></p>
<p>Neredeyse herkesin bildiği gibi bazı bitkiler tohumlarını kozalaklarda saklar. Serotini adı verilen adaptasyon çeşidi bu kozalakların yangın sonrasında açılmasıyla olgunlaşmış tohumların alana yayılmasını ifade ediyor. Böylece hem tohumlar yangın sırasında yüksek sıcaklıktan zarar görmüyor hem de serpilen tohumlar yangın sonrasında uygun çimlenme şartlarından faydalanabiliyor.</p>
<p>Son olarak vereceğim adaptasyon bunlardan biraz farklı. İlk fark bu adaptasyonun hayvanlarda görülmesi, ikinci fark ise davranışsal bir adaptasyon olması. Beklemediğiniz yerden geliyor: kuşlar.</p>
<div class="figure">
<img src="/posts/2019-08-21-yangın-ekolojisine-giriş_files/firehawk.png" />

</div>
<p>Fotoğraf 5: Avustralya savannalarında uçan bir yırtıcı kuş. Kaynak: <a href="http://bit.ly/2Nigxjf">Bob Gosford</a></p>
<p>Yangınlar bazı avcı kuşların ilgisini çekiyor ve bu kuşlar yangın esnasında bölgede uçmayı çok seviyor. Bunun sebebi yangından çıkan dumanın avlayacakları hayvanları açık alana çıkarıyor olması. Fakat işin daha etkileyici olan kısmı bir grup avcı kuşun bu konuda daha da ileriye giderek yanan dal parçalarını yanmayan bölgelere taşıyarak yangını yayması. Bu sayede istedikleri gibi avlanma özgürlüğüne kavuşuyorlar.</p>
<p>Özetlemek gerekirse:</p>
<ul>
<li>Yangın çok uzun hatta biz insanlardan daha uzun zamandır bu dünyada varlığını gösteriyor.</li>
<li>Milyonlarca yıllık süreçler bitkilerin ve hatta hayvanların yangına karşı çeşitli adaptasyonlar geliştirmesine olanak vermiş durumda.</li>
</ul>
<p>Bu yazdıklarım yangın ekolojisine kısa bir giriş niteliğindeydi. Bir sonraki gönderide yangın rejimini kavramını ve yangının karasal ekosistemleri nasıl şekillendirdiğini yazmayı planlıyorum. Bunları yazarken sizi kafalardaki büyük bir ön yargıyı yıkmaya ve yangının ekosistemin çok faydalı ve ondan ayrı düşünülemez bir parçası olduğuna ikna etmeyi de planlıyorum. Tabi her şey toz pembe değil, onlara da değineceğim.</p>
<p>Eğer yazdıklarımla ilgili kafanızda oluşan bir soru ya da merak ettiğiniz başka şey varsa yazıya yorum yazarak ya da Twitter üzerinden iletebilirsiniz.</p>
<p><em>Kaynaklar ve ileri okuma:</em></p>
<p><a href="http://bit.ly/2HgVOsk">Burning Story: The Role of Fire in the History of Life</a></p>
<p><a href="http://bit.ly/2Nigxjf">Australian ‘firehawks’ use fire to catch prey | THE WILDLIFE SOCIETY</a></p>
