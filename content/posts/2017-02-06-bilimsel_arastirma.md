---
title: Aptallığın bilimsel araştırmadaki önemi
author: İsmail Bekar
date: '2017-02-06'
slug: bilimsel_arastirma
categories: []
tags:
  - akademi
  - çeviri
  - araştırma
draft: yes
disqus: false
---

Yakın dönemde uzun zamandır görmediğim bir arkadaşımı gördüm. İkimiz de aynı anda doktora öğrencisi olduk. Farklı konuları çalışıyorduk ama ikimiz de bilimin dünyası içindeydik. Kendisi bir süre sonra bilimi bırakıp Harvard hukuk okuluna gitti ve şu anda büyük bir çevre kuruluşunda avukatlık yapıyor. Sohbet sırasında konu neden doktorayı bıraktığına gelince “bana kendimi aptal gibi hissettiriyordu” dedi. Bir kaç yıl boyunca her gün aptal hissettikten sonra başka bir şey yapmaya karar vermiş.

Onu her zaman hayatımda gördüğüm en parlak insanlardan biri olarak düşündüm ve mevcut kariyeri de bu görüşümü destekliyor. Fakat söylediği şey beni rahatsız etmişti. Bir süre söylediği şey üzerine düşündüm. Sonra gerçek benim de suratıma çarptı. Bilim beni de aptal hissettiriyordu! Tek fark benim buna alışmış olmamdı. Hatta o kadar alışmıştım ki her gün kendimi aptal hissettirecek fırsatlar arıyordum. Bu his olmadan ne yapardım bilmiyorum. Hatta, hep bu şekilde olması gerektiğini düşünüyorum. Durun açıklayayım.

Neredeyse hepimizin bilimi sevme nedenlerinden biri ortaokulda ve lisede bilimde iyi olmamızdı. Bu, tek neden olamaz, fiziksel dünyanın anlaşılmasından büyülenmek ve yeni şeyler keşfetmeye duyulan haz da bunu etkilemiş olmalı. Fakat ortaokul ve lise bilimi demek dersler almak ve bu derslerin sınavlarında doğru cevapları yazmak anlamına geliyor. Eğer cevapları biliyorsanız, iyi sonuçlar alır ve zeki hissetmeye başlarsınız.

Doktora yani bir araştırma projesi yapmak zorunda olmanız tamamen farklı bir şey. Bu benim için korkutucu bir olay! Ben nasıl olur da önemli bir keşife yol açacak bilimsel soruyu bulup, sonuçları ikna edici olan bir deney yapıp, problemleri önceden tahmin edip onları henüz oluşmadan aşıp, bunu yapamadığımda ortaya çıkan problemleri çözerek başarılı bir deney yapabilirdim? Benim doktora çalışmam disiplinler arası bir projeydi ve bir süre boyunca ne zaman sorunlar karşılaşsam bölümdeki ilgili hocaların kafasını ütüledim. Bir keresinde Henry Taube (iki yıl sonra Nobel kazandı) bana onun alanıyla ilgili olan problemimi nasıl çözeceğini bilmediğini söylemişti. Üçüncü sınıfta bir doktora öğrencisi olarak Taube’nin benden 1000 kat (en az) daha fazla bilgiye sahip olduğunu düşünüyordum, eğer cevabı o bilmiyorsa kimse bilmiyordur!

Sonra acı gerçekle yüzleştim: kimse bilmiyordu! Aslında tam da bu yüzden bir araştırma konusuydu. Konu benim araştırma konum olduğu için çözmesi de bana kalmıştı. Bir kere bu gerçekle yüzleşince sorunu bir kaç gün içinde çözdüm (aslında çok zor değildi, sadece bir kaç kez denemem gerekiyordu). Buradaki ders bilmediğim şeylerin ne kadar fazla olduğuydu, aslında sonsuzdu. Bunu farketmek benim cesaretimi kırmak yerine beni özgürleştirdi. Eğer cahilliğimiz sonsuz ise yapılacak tek şey yapabileceğimiz en iyi şekilde bununla savaşmaktı.

Doktora programlarımız öğrencilere iki kötülük yapıyor. Birincisi, onlara araştırma yapmanın ne kadar zor olduğunu anlatamıyoruz. Hele iyi bir araştırma yapmanın ne kadar çok daha zor olduğunu hiç anlatamıyoruz. En zor dersleri almaktan çok daha zor. Araştırma yapmayı bu kadar zor kılan şey ise bilinmezlikler. Biz aslında ne yaptığımızı bilmiyoruz! Sonuçları alana kadar doğru soruları sorduğumuzdan, doğru deneyi yaptığımızdan asla emin olamıyoruz. Bunların yanında proje desteği ve iyi dergilerde yayın yapma baskısı da işi iyice zorlaştırıyor. Fakat bütün bunların ötesinde, önemi bir araştırma yapmak zaten zor ve bölüm, enstitü ya da bilimsel politikaları değiştirmek bunu azaltmayacak.

İkincisi, biz öğrencilerimizi üretken aptal olmayı öğretemiyoruz. Bu ne demek? Eğer kendimizi aptal hissetmiyorsak bir şey denemiyoruz demek. Burada “göreceli aptallıktan” yani sınıfta bir öğrencinin notları okuması, üzerine düşünmesi ve sınavdan yüksek not alırken diğerinin bunları yapmamasından bahsetmiyorum. Ayrıca çok parlak olan ama yetenekleriyle uyuşmayan alanlarda çalışan insanlardan da bahsetmiyorum. Bilim “mutlak aptallıkla” karşı karşıya gelmeyi içerir. Bu aptallık, kendi yolumuzu bilinmezliğin içine atmaya neden olan varoluşçu bir gerçektir.  Tez öncesi ve tez sınavları ancak komite öğrenciden yanlış cevaplar aldığı ya da öğrenci “bilmiyorum” dediği zaman amacına ulaşır. Sınavın amacı öğrencinin bütün soruları bilmesi değildir. Eğer öyle oluyorsa bu, fakültenin sınav konusunda başarısız olduğunu gösterir. Amaç, öğrencinin eksiklerini belirlemek, nerede çalışması gerektiğini ve biraz da öğrencinin üstlenmek üzere olduğu araştırma projesinde yeterli bilgiye sahip olup olmadığını görmek.

Üretken aptallık bilerek cahil kalmak demektir. Bizi cahil yerine koyan önemli sorulara odaklanmak demektir. Bilim hakkındaki güzel şeylerden biri bize yanlış cevaplar aldığımızda bu cevaptan bir şey öğrendiğimiz takdirde bunun sorun olmadığını öğretmesidir. Hiç şüphe yok ki sürekli doğru cevapları alan bir öğrenci için bunu yapmak çok zor olacaktır. Mutlaka bir miktar güven ve duygusal dayanıklılık yardımcı olur fakat bence bilimsel eğitim, çok büyük bir değişimi yani diğer insanların bir zamanlar keşfettiğinden, kendi keşiflerini yaratmaya kadar olan şeyleri kolaylaştırmak için daha fazlasını yapabilir. Aptal olmamızla ne kadar az sorumuz olursa bilinmeyenin derinliklerinde büyük keşifler yapma olasılığımız o kadar artar.  

**Önemli not**: Bu gönderi ["The importance of stupidity in scientific research"](http://bit.ly/2kjTp50) adlı yazının Türkçe'ye çevirisidir.